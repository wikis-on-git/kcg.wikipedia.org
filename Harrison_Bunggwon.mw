'''Harrison Isuu Bunggwon''' ku '''Harrison Yusuf Bungwon''' (25 Zwat Swak ma̱ng Jhyiung 1949 – 6 Zwat Nyaai 2016) ku yet a̱tyuba̱ngtyok [[Tyok A̱tyap]] wa, a̱ka̱k a̱si̱tet Naijeriya a̱ghyang a̱ shyia̱ di̱ fam [[A̱tak Ka̱duna|a̱tak]] [[A̱si̱tet Ka̱duna]] a̱ni, ma̱ a̱byin [[Naijeriya]]. Á̱ ka lyen nggu ma̱ng a̱lyoot tyok ka, ''A̱gwatyap II''.<ref name=B1>Atuk, Lucas (1 Zwat Tsat 2008)."A Brief Biography of HRM Dr. Harrison Yusuf Bungwon (Agwatyap II)" (di̱n Shong). Atyap in Diaspora Magazine. (1)(1).</ref><ref>Tauna, Amos (10 Zwat Nyaai 2016). "[https://web.archive.org/web/20210731112855/https://newnigeriannewspaper.com/2016/04/10/agwatyaps-demise-a-great-shock-reps-katung/ Agwatyap's demise a great shock - Reps Katung]".</ref>

{{Nkhang tyok
|name               = Harrison Bunggwon
|image              = 
|caption            = 
|full_name          = Harrison Isuu Bunggwon
|date_of_birth      = 25 Zwat Swak ma̱ng Jhyiung 1949
|date_of_death      = 6 Zwat Nyaai 2016
|spouse             = 
|religion           = Krista
|house              = A̱gbaat
|regnal name        = A̱gwatyap II
|coronation date    = 
|predecessor        = A̱gwam [[Ba̱la A̱de Da̱ukee]]
|successor          = A̱gwam [[Dominic Yahaya]]
}}

==Shyicet a̱son ma̱ng tat-a̱pyia̱==
Á̱ ku byin Bunggwon Ma A̱tyoli Bunggwon Yawa ma̱ng A̱yanga̱li A̱to Bunggwon kya ma̱ a̱tuk mam 25 Zwat Swak ma̱ng Jhyiung 1949 mi̱ Bafoi, A̱batyok Ka̱nai, A̱byin A̱tyap, [[Fam A̱za, Naijeriya|Fam A̱za]], Naijeriya Bi̱ri̱ti̱n (di̱ fam [[A̱tak Ka̱duna|a̱tak]] [[A̱si̱tet Ka̱duna]] si̱ ma̱ninika, [[Naijeriya]]). A̱tyia̱ nggu wu ku saan ma̱ a̱lyia̱ 1953, ma̱nang gu ku yet ndyia̱ a̱naai nia ma̱nyin.<ref name=B1 />

A̱cyet tat-a̱pyia̱ nggu ka ku ntsa Zwat Jhyiung 1957, nang gu yet ndyia̱ a̱natat, mi̱ Native Authority Junior Primary School, Bafoi-Ka̠nai a̱ni. Lilyim shyiat sweap mak mi̱ mak nwuai nggu hu ma̱ a̱lyia̱ 1961, a̱ si̱ nwuo Native Authority Senior Primary School, Ka̱ciya. Ma̱ a̱lyia̱ 1963, Bunggwon shyia̱ nwuai Government Technical School, Soba, [[Zariya]], a̱vwuo ka nang gu hyat ndyia̱ a̱feang ma̱ng á̱kum a̱ si̱ 
bai shyia̱ nwuai Government Technical College, [[Ka̱no]], nang ma̱ a̱di̱di̱t lyen a̱ni ma̱ a̱lyia̱ 1965. Ma a̱nia wa, a̱ si̱ laai byia̱ di̱dang cat fang Bwok-ntswam Ma̱kanik ma̱nang gu ni̱ nshyia̱ Government Technical College, Ka̱no a̱ni, zang ja si̱ fuut guu cat ma̱ng shyiat za̱nang a̱wat fang mbwak ''Bureau for External Aid Scholarship'' mi̱ [[Muna̱pyia̱ A̱yaari̱pobi̱lik Soshyalis Sovyet hu|MA̱SS hu]] ma̱ a̱lyia̱ 1969 nang gu tyak fang ban feang a̱lifang ka, tutu fwuon.<ref name=B1 />

Tsi̱tsak 1971 – 1975, a̱ fang [[Bwok-ntswam Ma̱kanik]] a̱ si̱ san bachelor's degree ([[B.Tech.]]) ma̱ng master's degree ([[M.Tech.]]) mi̱ [[Yunivasti Lyennkyangta̱m A̱byin Belarusiya|Yunivasti Lyennkyangta̱m Byelorusiya]], [[Mi̱nsi̱k]], a̱vwuo ka nang gu tyak fang hu ma̱ng tyei zan. Mi̱ 1977, a̱ si̱ ya a̱son mat doctorate ([[Ph.D.]]) programme ngguu mi̱ [[A̱vwuomyiam Sains ma̱ng Lyennkyangta̱m Yunivasti a̱si̱ Mancesta]], [[Tyok Muná̱pyia̱]] a̱ si̱ tyak fang hu mi̱ 1980.<ref name=B1 />

==Ta̱m==
Bunggwon ku yet a̱tyentyang a̱tyubyia̱lyen wa, a̱bwok-ntswam nang á̱ nkhapsak a̱ni, a̱myimzang a̱tyutyiet, a̱tyulyen a̱lyiat ma̱ng a̱tuba Nigeria Society of Engineers nang á̱ fa̱k da̱ nggu a̱ni, a̱nyan wa byia̱ si̱ hu ku lan ndyia̱ 16 mi̱ lyenkyang, ma̱ng tyiet ma̱ng a̱nyiung mami a̱yaapoliteknik Afrika ba̱ lan byia̱ shi a̱ni, [[Politeknik Ka̱duna]].

Tsi̱tsak 1986 – 2002, Bunggwon khwo nang:
* Dairekto, Research and Development Centre;
* A̱tyugba di̱ nkyang Sains, [[Defence Industries Corporation of Nigeria]];
* Kimishyona mat Nta̱m ma̱ng A̱ka̱cyet, [[A̱si̱tet Ka̱duna]];
* Maneja di̱ Nta̱m ma̱ng Military Embroidary Factory nang á̱ ku fwung a̱ni, mi̱ [[A̱buja]];
* Memba, Komiti A̱yaagwak A̱gwomna̱ti Mundundung tazwa Nigeria Machine Tools Ltd., [[Oshogbo]], [[A̱si̱tet|A̱si̱tet Oshun]];
* Memba nang á̱ ku Khai a̱ni, Constituent Assembly;
* A̱tyumai Nta mi̱ Bwok-ntswam Ma̱kanik, [[Politeknik A̱byin Pi̱lato|Pi̱lato]], Ka̱tsina, [[Politeknik A̱si̱tet Kogi|Ida (A̱si̱tet Kogi)]], ma̱ng [[Politeknik A̱si̱tet Kwara]].
* Mami sot nggu ji, á̱ si̱ bai khwo nang ''A̱kpangcuk'' a̱son wu, a̱si̱ ''Bot A̱yaagwomna, Zangon Kataf Community Technical and Vocational School''.

Mi̱ Zwat a̱kubunyiung 2002, Dr. H. Y. Bunggwon si̱ byiak a̱ kai khwo bwok-ntswam hu a̱ ghwon, lilyim ndyia̱ ma̱ a̱di̱di̱t á̱si̱ a̱tsatsak khwo a̱byin byin nggu ka a̱zata̱n a̱gwomna̱ti a̱byin nggu ka.<ref name=B1 />

==Za̱náng ma̱ng swat memba==
===Za̱náng===
Mat tyaat á̱kyenkyai nta̱m nggu na, Dr. H. Y. Bunggwon si̱ san ncyin ma̱ng za̱náng ma̱ a̱di̱di̱t nang:
* A̱shong Diploma Khapsak a̱si̱ Roshiya (1975)
* Nigeria Society of Engineers’ Merit Award (2002)
* A̱lyoot Tyok, Ya̱rima A̱tyap (2003).<ref name=B1 />

===Swat memba===
Nang a̱bwok-ntswam a̱ ku san tyiet mi̱ Mancesta a̱ni, Bunggwon ku yet associate memba ''Institute of Industrial Managers'', [[Tyok Muná̱pyia̱]]; memba [[American Institute of Industrial Engineers]] ma̱ng a̱bwok-ntswam a̱nyan wa ku nyia̱ ri̱jista ma̱ng ''Council for the Regulation of Engineering of Nigeria'' (COREN).<ref name=B1 />

==Tyok==
Di̱n jen saan a̱shai nggu ka, [[Ba̱la A̱de Da̱ukee|A̱tyushi A̱gwam B. A̱. Da̱ukee ''(A̱gwatyap I)'']] mi̱ 2005, Bunggwon si̱ ta̱bat tyok nang ''A̱gwatyap II'' a̱ghwon a̱ si̱ bai yet A̱gwam byina̱byin a̱feang [[Á̱niet A̱tyap]] ba. A̱ ku ba̱ng shi hu da̱ a̱beam zwát 11 nggu ma si̱ bai saan ma̱ a̱tsotson a̱tson 6 Zwat nyaai 2016.<ref name=B1 /> A̱ ku yet a̱gwam a̱tutu-á̱son wa a̱nyan wa á̱ si̱ bai kyiak kwí nggu hu nang a̱gba̱ndang nwai<ref>{{Cite web |url=https://allafrica.com/stories/201604110039.html |last=Joseph |first=Midat |title=Nigeria: Demise of Kaduna's First Class Chief, Harrison, Great Loss - Hon Katung |website=All Africa |publisher=Leadership |date=11 April 2016 |access-date=31 July 2020}}</ref> ma̱ng kyang tyei a̱wun.<ref>{{Cite web |url=https://www.latestnigeriannews.com/news/2825314/in-kaduna-sen-laah-rep-katung-mourn-agwatyap.html |title=In Kaduna: Sen La'ah, Rep Katung Mourn Agwatyap |website=Latest Nigerian News |publisher=Pulse |date=11 April 2016 |access-date=31 July 2020 }}</ref>

==Zwakhwu==
Di̱n jen khwo nggu ji nang a̱khwo á̱niet a̱ni, Bunggwon ma̱ng fwuo nggu hu nyiung nyia̱ ta̱m di̱ mbeangshi ya a̱son myiam bwok-ntswam hu mi̱ Naijeriya ma̱ng bibyin nta. Ku a̱zafwun ka, a̱za̱za̱rak zwakhwu nggu wu ni̱ byia̱ a̱gba̱ndang impak di̱ nta̱m bwok-ntswam [[A̱si̱tet Ka̱duna]] ma̱ a̱mgba̱m.

Nang a̱tyia̱ wu a̱ lyen a̱vwuo a̱ni, A̱tyushi A̱gwam Dr. H. Y. Bunggwon lyen fa khwo á̱niet. Nang a̱tsatsak [[Krista]] a̱ni, a̱ ku sak á̱lyiat A̱tyoli [[Yesu Kristi]] na, zang nia nyia̱: {{Quote|"...Da̱ a̱kwonu a̱kya, konyan wa cat a̱ yet a̱gba̱ndang ma̱ nyin a̱ni, ku yet ta hwa gu yet a̱khwo nyin." (Zang ja fa 'a̱khwo'.) – Ma̱rkut 10:43 ([[TYAPNT]] jhy.).}} Si̱ huni tyia̱. A̱ ku myiam khwo á̱niet a̱mgba̱m shyicet nggu hu. A̱tyushi ni̱ ku nshyia̱ a̱sai fwuo di̱n vak kwak á̱ghyang á̱niet swa̱i bai.

A̱ ku nyia̱ a̱ca̱cet nkyang ma̱ a̱di̱di̱t a̱wot si̱ shim cyok bai di̱ yet''A̱gwatyap'', '''A̱tyap Traditional Council''', A̱tak Njei, [[Zangon Kataf|Zangon Kataf (Á̱nietcen A̱fakan)]].

Nang A̱tyia̱ byina̱byin a̱feang wu di̱n vak Tyok a̱ tyok tazwa Á̱niet A̱tyap ba a̱ni, A̱gwam Dr. H. Y. Bunggwon ku byia̱ a̱gba̱ndang ta̱m di̱ nyian nkyangcat [[Á̱niet ̱A̱tyap|A̱tyap]] ba a̱ni ma̱ng si̱ á̱kpa̱ndang swat mba ba. Mi̱ á̱lyiat nggu na: {{Quote|“N shyia̱ ma̱ng a̱gwai ma̱nang fi̱k nta̱m nung ji a̱ni di̱ fam a̱gwomna̱ti hu, a̱ghwon nang Diin malifang, di̱n jen jhyang a̱ni, n si̱ shyia̱ a̱wat lyiat ndung ma̱ng a̱yaakwak a̱son ma̱ a̱di̱di̱t.”}} A̱wot a̱ ku nwuan a̱ma̱bwoi. Mami a̱ma̱bwoi nggu na, a̱ mkpaat a̱za̱za̱rak kidee, da̱zi̱ya mat ntyok njhyang bah, a̱wot mat a̱yaakwak a̱son ma̱ a̱byin ka.<ref name=B1 />

Mi̱ kwi Bunggwon hu, a̱tyu kuriya a̱ yong a̱ghyi famkhai mundundung Zangon Kataf/Jaba a̱ni, [[Sunday Marshall Ka̱tung|Barr. Sunday Marshall Ka̱tung]] wa̱i ngguu nang a̱tyutyei swat nyinyang, a̱nyan wa mi̱ á̱lyiat nggu na si̱ mbeang...:
{{Quote|"A̱ ku neap shyicet nggu hu mat ya a̱son á̱niet nggu ba di̱ nfam khap, tat-a̱pyia̱, ma̱ng ya a̱son socioeconomic [[Á̱niet A̱tyap]] ba ma̱ng A̱si̱tet Ka̱duna ka ma̱ a̱mgba̱m."<ref name=B3>{{Cite web |url=https://www.africaprimenews.com/2016/04/09/news/nigerian-lawmaker-describes-late-agwatyap-peace-maker/ |title=Nigerian Lawmaker Describes Late Agwatyap as Peace Maker |website=Africa Prime News |date=April 9, 2016 |access-date=July 30, 2020}}</ref>}}

==Ta̱fang==

[[Sot:A̱tyap]]
[[Sot:Á̱niet Si̱tet Ka̱duna]]
[[Sot:kwi_2016]]
[[Sot:byin_1949]]
[[Sot:Nigerian engineers]]
[[Sot:Alumni of the University of Manchester]]
[[Sot:Monarchs of Atyap Chiefdom]]
